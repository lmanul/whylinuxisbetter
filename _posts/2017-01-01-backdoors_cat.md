---
lang: cat
title: "Sense portes falses al teu programari."
---

La diferència entre el programari de "codi tancat" (propietari) i el de "codi obert" és (com ho has endevinat?) que el seu "codi" és obert. D'acord, però per què m'ha d'importar això? Bé, el "codi", o "codi font", és com la <b>recepta</b> secreta de cada programari, com ho és la recepta d'un pastís. Quan compres un pastís, no hi ha manera d'esbrinar la recepta exacta (encara que pots endevinar trossos i peces, "en té una mica de coco"). Si una pastisseria ens donara la recepta del seu super exitós pastís de formatge, hauria de tancar perquè la gent el podria fer ella mateixa, a sa casa, i deixaria de comprar-lo. De la mateixa manera, Microsoft tampoc no ens dóna la recepta, o el "codi font", del seu programari, com ara del Windows, i amb tota la raó perquè és d'això mateix d'on fa els seus diners.

El problema és que poden posar <i>qualsevol cosa que vulguen</i> en la seva recepta, sense que ho sapiguem. Si volen poden afegir un tros de codi dient "cada dia 12 del mes, si l'ordinador és en línia, crea una llista de tots els fitxers que han estat baixats en aquest ordinador en tot el mes, i envia-la a Microsoft mitjançant la xarxa". Microsoft probablement no farà això, però <i>com ho sabries?</i>, si tot és tancat, invisible, secret?

No fa molt (a l'Octubre de 2008) un munt d'usuaris de Windows xinesos (la majoria d'ells compraren copis pirates del Windows) veieren que alguna cosa estranya passava als seus ordinadors: cada hora, la seva pantalla es tornava negra durant uns segons. Una cosa que no t'impedeix treballar, però que fàcilment et pot tornar boig. Microsoft havia afegit un tros de codi (un ingredient a la recepta) dient "si es detecta que és una còpia pirata de Windows, fes la pantalla negra durant uns segons, cada hora". Bé, l'assumpte no és que el programari fóra pirata: piratejar programari és dolent, i punt. L'assumpte és que aquells usuaris tingueren una actualització automàtica del Windows (les actualitzacions normalment solucionen errades i afegeixen funcionalitats) sense saber com afectaria això al seu sistema. Ningú ho va saber.

Les modificacions del codi font al programari de codi obert és un procés molt més obert. Per definició, totes les receptes són públiques. No importa si tu no pots entendre el codi, sinó que la gent que entén puga llegir-lo, i denunciar. I ho fan a sovint. Cada poc de temps algú vol canviar el codi font, tots els desenvolupadors poden veure'l i modificar-lo ("ei paio, per què has afegit aquest tros de codi espiant el que l'usuari pica al teclat, t'has tornat boig?"). I fins i tot si tot un equip de mantenidors d'una peça de programari s'han trastornat i han començat a afegir funcionalitats indegudes en tot el seu codi, algú des de fora del equip pot agafar el codi fàcilment, eliminar tots els bits dolents, crear una nova versió completa del programari, i fer saber al món quina és la diferència. És <i>obert</i>.

Això és la raó per la qual el programari de codi obert no pot fer coses dolentes sense que te n'adones: la comunitat té l'ull posat en totes les receptes.



