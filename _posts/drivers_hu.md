---
lang: hu




title: Felejtsd el az eszközillesztőket!
---

Az új hardverek, még a legegyszerűbbek is, általában egy CD-vel érkeznek. A CD-n egy nagyon kicsi szoftver van, melyet eszközillesztőnek (drivernek) neveznek. Ha elolvastad a használati útmutatót, tudod jól, hogy az eszköz nem fog működni Windows-on, míg az illesztőprogramot nem telepíted. Ha a legtöbb emberhez hasonlóan te sem olvasod el az útmutatót, valószínűleg magadtól is rájössz, mikor látod, hogy az új csúcstechnológiás bigyód nem tud kapcsolódni a gépedhez.

Tedd be a CD-t, kattints a telepítő varázslóra, várj, vedd ki a CD-t, indítsd újra a számítógépet!

Ha még régebben vetted a hardvert, és egy másik gépen szeretnéd ismét használni, valószínűleg hallani sem akarsz arról, hogy előkeresd a CD-t vagy felmenj a gyártó honlapjára és letöltsd a legfrissebb illesztőprogramot. A program megtalálása ugyanis némi időt vehet igénybe, attól függően... hú, hogy is mondjam... mennyire „érdekes” elrendezésű egyes gyártók weboldala.

Oké, ez csak egyetlen hardver volt. Most képzed el, hogy szeretnéd installálni a Windows-t egy teljesen új, érintetlen számítógépre. A hardver minden egyes apró darabjához meg kell találnod a legfrissebb eszközillesztőt (vagy külön CD-ket kell használnod), telepítened őket és minden egyes alkalommal újra kell indítani a rendszert. Videokártya, hangkártya, billentyűzet, egér, alaplapi chipset stb. (jobban teszed, ha a videokártya illesztőjével kezded, különben ott találod magad a high-tech monitoroddal, ami csak alacsony felbontású képet mutat). És ez még csak magának a Windows-nak az elég hosszadalmas telepítése után következik.

<b>Linuxhoz nem szükségesek külön eszközillesztők</b>. Minden illesztőt már alapból tartalmaz a Linux kernel, a rendszer magja, ami minden egyes Linux alapú rendszer része. Tehát:

<ul>
<li><b>A telepítési folyamat nagyon gyors és teljeskörű</b>. Ha egyszer már megvagy vele, minden készen áll ahhoz, hogy munkához láss (beleértve a programokat, melyeket használni fogsz, lásd a „Ha egyszer már telepítetted a rendszert...” című cikket a weboldalunkon).</li>
<li>A perifériák (egér, billentyűzet...) <b>azonnal működésre készek</b>.</li>
<li><b>Kevésbé szennyezed a bolygót</b>, hisz az eszközökhöz nem kell többé CD-t is adniuk (legalábbis ha már a Windows-nak sem lesz szüksége rájuk...).</li>
</ul>




