



<h2>আপনাকে ফ্রি সাহায্য করার জন্যে আছে একটি বিশাল কমিউনিটি।</h2>

ওপেন সোর্স কমিউনিটি (বিশেষ করে লিনাক্স) এর সবচেয়ে বড় সম্পদগুলোর একটি হল- এটা একটা সত্যিকার কমিউনিটি। সত্যিকার ডেভেলপার এবং ইউজারদের আপনি চাইলেই খুজে পাবেন। তারা আছেন বিভিন্ন ওয়েব ফোরাম, মেইলিং লিস্ট, IRC চ্যানেলে... এবং প্রতিনিয়ত নতুন ইউজারদের সহায়তা করে যাচ্ছেন। নতুন নতুন মানুষ লিনাক্সে যোগ দিচ্ছে, এটা তাদের জন্য অনেক আনন্দের ব্যাপার। নতুন ব্যবহারকারীদের খুটিনাটি সমস্যা সমাধানে তারা খুশিমনেই এগিয়ে আসেন।

তো, আপনি কোন একটা কিছু বুঝতে পারছেন না? কোন একটা কাজ লিনাক্সে কিভাবে করবেন জানেন না?... নির্দ্বিধায় তাদের কাছে সাহায্য চাইতে পারেন। আপনার কাছাকাছি কি কোন লিনাক্স ইউজার আছে (পরিবার, সহকর্মী বা বন্ধু)? অন্য কিছু না হোক, লিনাক্সের ব্যাপারে তারা আপনাকে হাসিমুখে সাহায্য করবে। সেটা সম্ভব না হলে অনলাইনে যান, আক্ষরিক অর্থেই আপনি হাজার হাজার কমিউনিটি/ফোরাম খুজে পাবেন যেখানে আপনার অধিকাংশ সমস্যার খুব সুন্দর সমাধান পেয়ে যাবেন। গুগলে আপনার ডিস্ট্রিবিউশনের নাম (যেমন Ubuntu, LinuxMint, Mandriva) সহ সমস্যাটা লিখে খুজে দেখুন, নিঃসন্দেহে আপনি কিছু না কিছু পাবেনই।

মনে রাখবেন, আপনি যে সমস্যাতেই পড়েন, সম্ভাবনা খুবই বেশি যে আপনার আগে অন্য কেউ একই সমস্যাটার মুখোমুখি হয়েছে... এবং কোথাও না কোথাও সেটার খুব ভালো একটা সমাধান অবশ্যই আছে। (কথাটা শুধু লিনাক্সের জন্য না, জীবনের সব ক্ষেত্রেই প্রযোজ্য)।




