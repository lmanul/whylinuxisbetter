---
identifier: help
lang: el
title: "Απολαύστε δωρεάν και απεριόριστη υποστήριξη χρηστών"
---

Ένα από τα μεγάλα προσόντα της κοινότητας Ανοιχτού Κώδικα (και κυρίως 
του Linux), είναι το γεγονός ότι πρόκειται για μια πραγματική κοινότητα.
Χρήστες και προγραμματιστές είναι πραγματικά εκεί έξω, σε forums, mailing 
lists, IRC channels, βοηθώντας νέους χρήστες. Απολαμβάνουν να βλέπουν όλο
και περισσότερους ανθρώπους να επιλέγουν το Linux, και χαίρονται να τους
βοηθούν να συνηθίσουν το νέο τους σύστημα.

Αν λοιπόν υπάρχει κάτι που δεν καταλαβαίνετε, κάποιο πρόγραμμα δεν
λειτουργεί όπως θα περιμένατε, ή κάποια λειτουργία που δεν βρίσκετε, 
μην διστάζετε να ζητήσετε βοήθεια. Αν υπάρχει κάποιος γύρω σας (οικογένεια; 
συνάδελφοι;) που χρησιμοποιεί Linux, πιθανότατα θα χαρεί να σας βοηθήσει.
Διαφορετικά μπορείτε να βρείτε πραγματικά χιλιάδες τόπους στο διαδίκτυο
όπου καλοί Σαμαρείτες θα σας απαντήσουν και βήμα-βήμα θα σας βοηθήσουν να 
λύσετε το πρόβλημά σας: οι geeks είναι συνήθως πολύ συμπαθείς, αν ρωτήσετε
ευγενικά. Απλά γράψτε "βοήθεια linux" (ή αντικαταστήστε το "linux" με την
συγκεκριμένη διανομή που επιλέξατε -- δείτε το κεφάλαιο εγκατάστασης)
στο Google και είμαι βέβαιος πως θα βρείτε ό,τι χρειάζεστε.




