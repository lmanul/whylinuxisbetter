---
lang: hu
---




<h2>Ha egyszer már telepítetted a rendszert, miért kellene <i>még mindig</i> telepítgetned?</h2>

A Windows telepítése még csak a kezdet. Képzeld el, feltelepítetted a vadonatúj Windows 7-et és épp arra készülsz, hogy szabadjára engedd számítógépes képességeid! Egy barátod küld neked egy e-mailt egy csatolt PDF-fájllal: a fenébe, nincs olyan programod, amivel megnyithatnád. Fel kell menned a netre, keresned kell egy oldalt, ahonnan letölthetsz egy Adobe Readert (vagy egy másik PDF-megjelenítőt), le kell töltened, telepítened, talán még újra is kell indítanod a géped. Húú, minden rendben, most már megvagy mindennel. A barátod e-mailjéhez csatolva találsz egy szöveges dokumentumot: file.doc. A Windows ezt sem tudja még megnyitni: remek! Akár veszel egy Microsoft Office-t, akár letöltöd az OpenOffice-t, először akkor is meg kell találnod, le kell töltened (reméljük, széles sávú internet-hozzáférésed van), telepítened kell stb. A barátod küldött neked egy képet is, de rossz a kontraszt, rossz a fényerő, és kicsit le is kéne belőle vágni, úgyhogy most mehetsz és vehetsz egy Photoshopot (hány rugó is az most?), vagy letöltheted a GIMP-et (ez a neve annak a szabad programnak, ami nagyjából annyit tud, mint a Photoshop): kikeresed, letöltöd, telepíted, stb. Elég is ennyi: most már van róla elképzelésed, hogy a Windows távol áll a teljességtől, és hogy a telepítése csak a problémák kezdete.

Amikor beszerzel egy Linuxot (mint például az Ubuntu, Mandriva, Fedora stb., ezek különféle Linux-változatok), <i>bármi más telepítése nélkül</i> megkapsz:

<ul>

<li>Mindent, amire szükséged van ahhoz, hogy szöveget írj, táblázatokat szerkessz, ízléses bemutatókat készíts, rajzolj, egyenleteket szerkessz.</li>

<li>Egy webböngészőt (pl. Firefox) és egy levelezőprogramot (pl. Thunderbird vagy Evolution).</li>
<li>Egy képszerkesztőt (GIMP), ami majdnem olyan, mint a Photoshop.</li>
<li>Egy azonnaliüzenet-küldőt.</li>
<li>Egy filmlejátszót.</li>
<li>Egy zenelejátszót és -szerkesztőt.</li>
<li>Egy PDF-megjelenítőt.</li>
<li>Mindent, amire szükséged van, hogy archívumokat, tömörített fájlokat (ZIP, stb.) kezelj.</li>
<li>stb.</li>
</ul>

Akár azonnal munkához is láthatsz!

<img src="Images/app_menu.png" />




