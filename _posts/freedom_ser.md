

<div id="corps">

<h2>Sloboda!</h2>

Linux i "Open Source" softver je  "slobodan". To znači da je njihova
licenca "slobodna licenca", a najčešća je GPL (General 
Public License - Opšta Javna Licenca). Ova licenca kaže da je svakom dozvoljeno da kopira
softver, pogleda izvorni kod ("recept"), menja ga, i 
ponovo izdaje pod uslovom da licenca ostane GPL.

Ali što bi Vi marili za slobodu? Zamislite da Microsoft nestane 
sutra (dobro, to baš i nije verovatno, ali za možda 5 ili 10 
godina?). Ili zamislite da odjednom utrostruči cenu licence za Windows ili
Office. Ako ste vezani za Windows, nećete moći ništa uraditi. 
Vi (ili Vaš biznis) zavisite od te jedne kompanije, i njenog softvera
i ne možete naterati stvari da rade bez njega (kakva je korist od kompjutera
bez operativnog sistema?). Zar nije to ozbiljan problem? Zavisite 
od jedne kompanije i nadate se da če nešto tako važno kao što je 
Vaš kompjuter raditi kako bi trebalo. Ako Microsoft odluči da naplati 1000 dolara za sledeću verziju 
Windows-a, nećete moći da uradite ništa po tom pitanju, sem da pređete na Linux, naravno.
Ako Windows ima grešku koja Vas veoma muči i Microsoft neće da je popravi,
ne možete ništa uraditi (a prijavljivanje problema
Microsoft-u nije lako, pogledajte samo sekciju "Prijavi grešku"). 

Sa Open Source-om, ako pojedinačna firma ili projekat propadnu, 
sav kod ostaje otvoren za zajednicu i ljudi mogu da nastave da ga poboljšavaju. 
Ako Vam je takav projekat posebno važan, možete i sami da ga preuzmete.
Ako Vas nervira neka specifična greška, možete je prijaviti, razgovarati sa
programerima, ili još bolje, sami je popraviti (ili platiti 
nekome za to), i poslati promene naviše ka developerima 
kako bi svi zainteresovani mogli da dobiju poboljšanje. Slobodni ste da uradite
(skoro) sve što hoćete sa softverom.

</div>


