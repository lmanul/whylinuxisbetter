---
lang: pl
title: "Wolność!"
---

Linuks i "Wolne Oprogramowanie" są "wolne". Oznacza to, że licencje,
którymi są objęte, są "wolne", zwykle jest to GPL (General Public
License - w wolnym tłumaczeniu "licencja dostępu publicznego"). Licencja
ta mówi, że każdy może taki program skopiować, obejrzeć jego źródła
(coś w rodzaju "przepisu", sposobu jego powstawania), dowolnie go ulepszyć
(zmodyfikować) i dalej rozpowszechniać, pod jednym wszak warunkiem:
tak rozpowszechniany program również musi być objęty licencją GPL.

Czemu niby miałaby obchodzić Cię wolność? Wyobraź sobie zniknięcie
Microsoftu z powierzchni ziemi (no dobra, to niezbyt prawdopodobna
perspektywa, przynajmniej na razie, ale co będzie za lat 5, czy 10?).
Albo taka sytuacja: nagle ceny systemów Windows oraz Microsoft Office'a
zwiększają się trzykrotnie. Jeśli jesteś przywiązany do systemu Windows,
stajesz się bezradny wobec takich zdarzeń. Polegając na firmie Microsoft,
uzależniasz się od niej, od jej oprogramowania (dotyczy to również np.
Twojej firmy) i wszystkie Twoje nowe komputery (do których trzeba teraz
dopłacić trzykrotność tego, co zwykle) stają się bezużytecznymi przyciskami
papieru - czymże więcej jest bowiem komputer bez systemu operacyjnego? Czyż
nie jest to poważny problem? Zależysz od pojedynczej firmy i ufasz jej
całkowicie, i to w sprawie tak istotnej, jak poprawne (i bezpieczne - o czym
wspominam też w innej części tej strony) funkcjonowanie wszystkich Twoich
komputerów. Jeśli Microsoft zacznie sobie liczyć 1000$ za następną wersję
systemu Windows, nic nie możesz zrobić (poza, oczywiście, przestawieniem
się na Linuksa). Jeśli system Windows ma błąd, który bardzo Ci przeszkadza, zdany
jesteś na łaskę lub niełaskę firmy Microsoft, która dla przykładu może się
nim nie przejąć (gdyż im się to nie opłaca; zresztą, zgłaszanie błędów
firmie Microsoft wcale nie jest takie łatwe, patrz "Zgłaszanie błędów").

W przypadku Wolnego Oprogramowania, jeśli jakikolwiek projekt, wsparcie
dla niego, czy też firma-opiekun zbankrutują, lub w jakikolwiek inny
sposób "znikną" z rynku, cały kod źródłowy takiego projektu pozostaje
otwarty jak i dostępny dla nas wszystkich; jeśli tylko zależy Ci na takim
projekcie, a jakikolwiek błąd okazuje się dla Ciebie krytyczny - możesz
poprosić o pomoc czy też poradę społeczność, albo jeszcze lepiej - samemu
usunąć taki błąd (lub zatrudnić do tego kogoś). Możesz też potem tak
stworzone poprawki wysłać z powrotem do społeczności, żeby inni również
mogli z nich skorzystać. Z Wolnym Oprogramowaniem możesz robić wszystko,
co Ci się podoba (no, może prawie wszystko).




