---
lang: ser



title: Bez tajnih vrata u vašem softveru.
---

Razlika između softvera "zatvorenog" (vlasničkog) kôda i "otvorenog" (open source) kôda je (kako ste pogodili?) ta što potonji ima otvoren "kôd". Hm, dobro, šta me se to tiče? Pa, "kôd" ili "izvorni kôd" je kao tajni <b>recept</b> svakog softvera, slično receptu za tortu. Kad kupite tortu nema šanse da pogodite tačan sastav (mada možete da pogađate neke delove tipa "ovde ima malo kokosa"). Ako poslastičarnica objavi recept po kome pravi svoj super uspešni kolač sa sirom uskoro će ostati bez posla jer će svi praviti kolač kod kuće i niko ga neće kupovati. Slično tome i Microsoft ne daje recept ili "izvorni kôd" svog softvera kao što je Windows, što je i očekivano jer od tih proizvoda zarađuju novac.

Problem je što oni mogu u recept da stave <i>šta god hoće</i> bez našeg znanja. Ako žele da stave parče koda koje kaže "svakog 12-og u mesecu, ako kompjuter ima pristup internetu, napravi listu svih datoteka koje su preuzete na ovaj računar i pošalji je Microsoft-u preko mreže". Microsoft ovo verovatno ne radi, ali <i>kako da znate</i> pošto je sve zatvoreno, nevidljivo, tajno?

Pre nekog vremena (oktobar 2008) veliki broj kineskih korisnika Windows-a (od kojih većina kupuje i koristi piratsku verziju) primetili su da se nešto čudno dešava sa njihovim računarima: svakog sata, ekran bi pocrneo na par sekundi. Ništa što bi omelo u radu, ali pojava koja može da nervira. Microsoft je dodao malo kôda (začin u receptu) koji kaže "ako je ovaj sistem detetovan kao piratska verija, napravi da ekran pocrni na par sekundi svakog sata". Sada, poenta nije da je softver piratski, piraterija je loša i tačka. Poenta je da su ovi korisnici dobili automatsku zakrpu za Windows (a zakrpa obično rešava neki problem ili dodaje novu mogućnost) bez znanja kako će to uticati na njihov sistem. Niko nije znao.

Menjanje izvornog kôda nekog open source softvera mnogo je transparentniji proces. Po definiciji, svi recepti su javni. Možda to vama i ne znači mnogo pošto ne razumete kôd, ali ljudi koji ga razumeju mogu da ga pročitaju i kažu svoje mišljenje. I oni to vrlo često rade. Svaki put kad neko želi da promeni izvorni kôd, svi ostali zainteresovani programeri mogu da vide nastale promene ("hej, čoveče, zašto si dodao ovaj deo za špijuniranje unosa sa tastature, jesi li poludeo?"). Pa čak i ako ceo tim programera okupljenih oko nekog projekta poludi i počne da unosi kojekakve budalaštine u svoj program, neko izvana može da uzme izvorni kôd, izbaci iz njega sve što ne valja, napravi sasvim novu verziju i objavi svetu kakve su sve promene učinjene. <i>Otvoreno</i> je.

Iz ovih razloga možete biti sigurni da softver otvorenog kôda ne radi ništa iza vaših leđa: čitava zajednica posmatra recepte.




