---
lang: bn



title: যত দিন যায়, তত স্লো হয় Windows... কেন?
---

Windows এর ডিজাইনে বেশকিছু ত্রুটি আছে, যা একে ধীরে ধীরে স্লো করে দেয়। শেষমেষ সময় হয় রিইন্সটল করার। আপনি অন্তত কয়েকবার নিশ্চই শুনেছেন কেউ না কেউ বলছে, "পিসিটা স্লো হয়ে গেছে, Windows নতুন করে ইন্সটল করতে হবে" কিংবা "এই সমস্যা? Windows রিইন্সটল কর, ঠিক হয়ে যাবে।" অনেক সমস্যার চূড়ান্ত সমাধান হল নতুন করে সিস্টেম সেটাপ দেয়া।

আপনি হয়তো মনে করতেন কম্পিউটার চালানোর এটাই নিয়ম। বেশ... আপনাকে লিনাক্স চালিয়ে দেখার আমন্ত্রণ জানাচ্ছি। আজ থেকে পাঁচ বছর পর আপনার লিনাক্স ঠিক একই রকম দ্রুত এবং রেসপন্সিভ থাকবে, ঠিক এখন সেটাপ দেয়ার পরমুহূর্তে যেমন আছে। আর ভাইরাস, ট্রোজান, ওয়ার্ম এসব যে লিনাক্সে নেই তাতো নতুন করে বলার মত কিছু না। (এগুলোর জন্যেই শেষমুহূর্তে বাধ্য হয়ে Windows রিইন্সটল করার দরকার হয়।)

আমি নিজে অনেককেই বুঝিয়ে লিনাক্সে এনেছি, তাদের মধ্যে অনেকেই Windows টাও তাদের হার্ডডিস্কে রেখে দিয়েছে। কারন Windows এর কিছু সফটওয়্যার (যেগুলো লিনাক্সে নেই সেগুলো) তাদের দরকার পড়ে (যেমন AutoCAD). তাই তারা দুটো সিস্টেমই ব্যবহার করে। যেদিন থেকে তারা লিনাক্স ব্যবহার করে তারপর থেকে আজ পর্যন্ত তারা কয়েকবার Windows রিইন্সটল করেছে। কিন্তু লিনাক্স তাদের হতাশ করেনি। আমি যে লিনাক্স সেটাপ দিয়ে এসেছিলাম সেটা তারা এখনো বহাল তবিয়তে চালাচ্ছে... এবং আজো সেটা সেই প্রথম দিনের মতই পারফরমেন্স দিয়ে যাচ্ছে।




