---
lang: he


title: חירות!
---

לינוקס ו"קוד פתוח" הינם "חופשיים".
פירוש הדבר הוא שהרשיון שלהם הוא "רשיון חופשי", והנפוץ ביותר הוא ה-GPL (ראשי תיבות של General Public License).
רשיון זה קובע שכל אחד רשאי להעתיק את התוכנה, לראות את קוד המקור ("המתכון") שלה, לשנות אותו, ולהפיצו מחדש כל עוד הוא ממשיך להיות תחת רשיון GPL.

אז מה אכפת לך מהחופש? תאר לעצמך שמיקרוסופט נעלמת מחר (אוקיי, מאוד לא
סביר שיקרה, אבל מה עם בעוד 5 שנים, 10 שנים?). או דמיין לך, שמיקרוסופט משלשת במפתיע את המחיר של רשיון
חלונות או אופיס. אם הנך כבול לחלונות, אין שום דבר שתוכל לעשות. אתה (או העסק שלך) תלויים בחברה יחידה זו, בתוכנה זו, ואין לך שום אפשרות לעבוד בלעדי תוכנה זו
(מה שווה מחשב בלי מערכת הפעלה?). האין זו בעיה רצינית? אתה תלוי בחברה יחידה וסומך עליה ללא עוררין לאפשר למשהו כל כך חיוני כיום כמו מחשביך לעבוד בדרך 
שהם אמורים לעבוד בה. אם מיקרוסופט תחליט לגבות 4000 ש"ח תמורת הגירסא הבאה של חלונות, לא תוכל לעשות כלום בנידון (פרט למעבר ללינוקס,
כמובן). אם יש באג בחלונות, שמציק לך מאוד, ומיקרוסופט לא תתקן אותו, לא תוכל לעשות כלום בנידון (ודיווח על באגים למיקרוסופט אינו כל כך קל, ראה את סעיף "דווח על באגים").

עם קוד פתוח, כאשר פרויקט או חברה תומכת מתים, כל הקוד נשאר פתוח ונגיש על ידי הקהילה ואנשים יכולים
להמשיך לשפר אותו. אם פרויקט זה מועיל לך במיוחד, אתה יכול אפילו לעשות זאת בעצמך. אם באג מסוים מציק לך מאוד, תוכל לדווח עליו, לדון עליו עם המפתחים, ועוד יותר טוב, תוכל לתקנו בעצמך
(או לשכור מישהו שיעשה זאת עבורך), ולשלוח את התיקונים חזרה למפתחים במעלה הזרם, כך שכל אחד ייהנה גם כן מהשיפור. הינך חופשי לעשות (כמעט) כל מה שתרצה לעשות עם התוכנה.





