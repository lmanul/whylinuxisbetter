---
lang: el




title: Ελευθερία!
---

Το Linux και τα προγράμματα "Ανοιχτού Κώδικα" είναι δωρεάν. Αυτό 
σημαίνει ότι η άδεια χρήσης τους είναι "ελεύθερη και δωρεάν", και η 
πιο γνωστή είναι η GPL (General Public License). Αυτή η άδεια δηλώνει
πως οποιοσδήποτε έχει το δικαίωμα να αντιγράψει το πρόγραμμα, να δει
τον πηγαίο κώδικα (την "συνταγή"), να τον αλλάξει, και να τον μοιράσει
εφόσον διατηρεί την άδεια χρήσης GPL.

Και τι σας νοιάζει η ελευθερία; Φανταστείτε ότι η Microsoft εξαφανίζεται
αύριο (εντάξει, δεν είναι και τόσο πιθανό, αλλά γιατί όχι σε 5 ή σε 10
χρόνια;). Ή φανταστείτε ότι ξαφνικά τριπλασιάζει την τιμή μιας άδειας
για τα Windows για το Office. Αν είστε δεσμευμένος/η με τα Windows, 
δεν μπορείτε να κάνετε τίποτε. Εσείς (ή η επιχείρησή σας) εξαρτάται από
αυτή την μία εταιρεία, από το λογισμικό της, και δεν μπορείτε να δουλέψετε
χωρίς αυτό (ένας υπολογιστής είναι άχρηστος χωρίς λειτουργικό σύστημα).
Αυτό είναι ένα πολύ σοβαρό πρόβλημα. Εξαρτάστε από μία εταιρεία και την
εμπιστεύεστε απόλυτα ώστε κάτι τόσο σημαντικό όσο οι υπολογιστές σας να 
δουλεύουν όπως πρέπει. Αν η Microsoft αποφασίσει να χρεώνει $1000 για την 
επόμενη έκδοση των Windows, δεν μπορείτε να κάνετε τίποτε (εκτός φυσικά από
το να επιλέξετε το Linux). Αν τα Windows έχουν κάποιο πρόβλημα που σας
ενοχλεί συνέχεια και η Microsoft δεν το διορθώνει, δεν μπορείτε να κάνετε
τίποτα (και το να αναφέρετε προβλήματα στην Microsoft δεν είναι και τόσο
εύκολο, δείτε το κεφάλαιο "Αναφορά προβλημάτων").

Με τον Ανοιχτό Κώδικα, αν κάποιο project ή εταιρεία υποστήριξης πάψει να
υπάρχει, όλος ο κώδικας παραμένει ανοιχτός στην κοινότητα και οι υπόλοιποι
μπορούν να συνεχίσουν να το βελτιώνουν. Αν αυτό το πρόγραμμα είναι ιδιαίτερα
σημαντικό για εσάς, μπορείτε να το κάνετε και μόνος/η σας. Αν κάποιο πρόβλημα
σας ενοχλεί, μπορείτε να το αναφέρετε, να μιλήσετε με τους προγραμματιστές
μα ακόμη καλύτερα, να το διορθώσετε μόνος/η σας (ή να προσλάβετε κάποιον 
να το κάνει στη θέση σας), και να στείλετε τις αλλαγές πίσω στους προγραμματιστές
ώστε να επωφεληθούν όλοι από τη διόρθωση. Μπορείτε να κάνετε (σχεδόν) ό,τι
θέλετε με το πρόγραμμα.




