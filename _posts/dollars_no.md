---
lang: no


title: Ikke betal hundrevis av kroner for ditt operativsystem!
---

<h3>(Og ikke kopier det på ulovlig vis)</h3>

Du sier kanskje: «Ja, men jeg betalte ikke for Windows.» Er du helt sikker? Hvis din datamaskin ble levert med Windows preinstallert, så betalte du for det – selv om leverandøren ikke eksplisitt fortalte deg om det. Prisen for en Windows-lisens er i gjennomsnitt <b>opp til én fjerdedel av en ny datamaskins totale pris</b>. Så sant du ikke skaffet deg Windows på ulovlig vis, har du høyst sannsynlig betalt for det. Hvordan tror du Microsoft tjener penger, egentlig? 

Som en kontrast til dette, <b>får du Linux helt gratis</b>. Ja, det stemmer – alle disse utviklerne rundt omkring i verden arbeider virkelig hardt for å skaffe til veie et godt, sikkert, effektivt og pent system, og de gir arbeidet sitt ut gratis slik at alle kan bruke det (og hvis du lurer på hvorfor de gjør dette, send meg en e-post og jeg vil forklare så godt jeg kan :-) ). Noen selskaper, derimot, gjør business på å selge support, dokumentasjon, osv. til deres egen versjon av Linux, og dette er bare en god ting. Men i de aller fleste tilfeller trenger du ikke å betale ei eneste krone – nei, ikke engang trenger du å betale ett eneste øre.




