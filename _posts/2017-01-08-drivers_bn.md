---
lang: bn
title: "ড্রাইভার? ভুলে যান"
---

নতুন হার্ডওয়্যারের সাথে সাধারনত একটা CD দেয়া থাকে। নতুন গ্রাফিক্স কার্ড বা সাউন্ড কার্ডের বাক্সের ভেতর CDটা নিশ্চই লক্ষ্য করেছেন। এই সিডির ভেতর "Device Driver" বলে একটা ছোট সফটওয়্যার থাকে। আপনি ডিভাইসটির ম্যানুয়েল পড়ে দেখলে জানবেন যে, এই ড্রাইভার সফটওয়্যারটি ছাড়া আপনার Windows পিসিতে এই ডিভাইসটি কোনভাবেই চলবে না। আপনি যদি বেশিরভাগ মানুষের মত ম্যানুয়েল না পড়েন, তাহলেও কিছুক্ষন পরেই এটা জেনে যাবেন, যখন দেখবেন আপনার নতুন কেনা সাধের হার্ডওয়্যারটা বাক্স থেকে বের করে লাগিয়ে দিলেই কাজ করছে না। 

CD ঢোকান... ইন্সটলেশন উইজার্ডে ক্লিক করুন... অপেক্ষা করুন... CD বের করুন... পিসি রিস্টার্ট করুন...

মনে করুন আপনার একটু পুরনো হার্ডওয়্যার আপনি অন্য একটা পিসিতে ব্যবহার করতে চান। সেক্ষেত্রে হয়তো আপনি CD থেকে পুরনো ড্রাইভারটি ব্যবহার না করে হার্ডওয়্যার প্রস্তুককারকের ওয়েবসাইট থেকে নতুন ড্রাইভার নামিয়ে নিতে চাইবেন। এরকম কিছু ওয়েবসাইটের যা হাল, তাতে আপনার কাজটা খুব একটা সহজ হবার কথা না।

যাহোক, এটা মাত্র একটা সফটওয়্যার, এখন ধরুন আপনি এক্কেবারে নতুন একটা কম্পিউটারে Windows ইন্সটল করবেন। এক্ষেত্রে আপনাকে সবগুলো ডিভাইসের সর্বশেষ ড্রাইভারগুলো নামিয়ে নিতে হবে (অথবা CDও ব্যবহার করতে পারেন)। তারপর শুরু করুন একে একে মাদারবোর্ডের চিপসেট, গ্রাফিক্স কার্ড, সাউন্ড কার্ড... (শুরুতে গ্রাফিক্স কার্ডটা করে নিলেই ভাল, কারন এটা না করা পর্যন্ত আপনার বিশাল মনিটরে সবকিছু অনেক কম রেজুলিউশনে ভাঙা-ভাঙা দেখাবে)।

<b>লিনাক্সে আলাদা ড্রাইভারের কোন দরকার নেই।</b>সব ড্রাইভার লিনাক্স কার্নেলে (কার্নেল হল অপারেটিং সিস্টেমের একেবারে কেন্দ্রীয় অংশ) শুরু থেকেই দেয়া আছে। পৃথিবীতে কয়েকশত রকমের লিনাক্স আছে, কিন্তু সবার কার্নেল একই। তারমানে যেকোনরকম লিনাক্স মানেই আলাদা ড্রাইভারের ঝামেলা নেই।  সংক্ষেপে:

<ul>
<li>লিনাক্স ইন্সটলেশন একটা <b>দ্রুত এবং স্বয়ংসম্পূর্ণ প্রক্রিয়া</b>। ইন্সটলেশন শেষ হওয়া মানে পিসি সম্পুর্ণ প্রস্তুত। সাথে সাথেই ঝাপিয়ে পড়ুন কাজে।</li>
<li>সব ডিভাইস <b>Out-of-the-box ready</b>... মানে নতুন ডিভাইস কিনে এনে বাক্স থেকে বের করে পিসিতে লাগিয়ে দিন,  ব্যাস, কাজ শেষ।</li>
<li>সবাই যদি লিনাক্স ব্যবহার করে সেটা একদিক দিয়ে পরিবেশ-বান্ধবও হবে। কারন তাহলে ড্রাইভার সিডিগুলো আর বাক্সে করে ডিভাইসের সাথে দিয়ে দিতে হবে না (সিডি তৈরির উপাদান পরিবেশের জন্য ক্ষতিকর)।</li>
</ul>




