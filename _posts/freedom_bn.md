---
lang: bn

title: স্বাধীনতা!
---

লিনাক্স এবং "Open Source" সফটওয়্যারকে বলা হয় "মুক্ত" সফটওয়্যার। এর মানে হল এদের লাইসেন্স হচ্ছে "ফ্রি লাইসেন্স"। ফ্রি লাইসেন্সগুলোর মধ্যে সবচেয়ে বেশী ব্যবহৃত হচ্ছে GNU-GPL (GNU General Public Licence). এই লাইসেন্সে বলা আছে এই লাইসেন্সের আওতাভূক্ত সকল সফটওয়্যার যে কেউ কপি করতে পারবে, সোর্সকোড দেখতে পারবে, পরিবর্তন করতে পারবে এবং অন্যদের কাছে ছড়িয়ে দিতে পারবে। 

ভাবছেন তো, এসব দিয়ে আমি কি করবো? মনে করুন আগামীকাল Microsoft হঠাৎ মার্কেট থেকে উঠে গেল (খুব একটা অসম্ভব কথা হয়ে গেলো? আচ্ছা আগামীকাল না, ৫ বছর পর... কিংবা ১০ বছর?). অথবা ধরুন Microsoft হঠাৎ তাদের Windows বা Office এর দাম তিনগুন বাড়িয়ে দিল। আপনি যদি Windows ছাড়া আর কিছু না বোঝেন, সেক্ষেত্রে আপনার কিচ্ছু করার নেই। আপনি (বা আপনার ব্যবসা) নির্ভর করছে এই একটি কোম্পানীর উপর, সেই একটি কোম্পানীর একটি পণ্য ছাড়া আপনার সব কম্পিউটার অচল, সেই সাথে আপনি (বা আপনার ব্যবসা)ও অচল। আপনি অন্ধভাবে এটিকে বিশ্বাস করে যাচ্ছেন, এটাতো একটা কর্পোরেট কোম্পানী ছাড়া অন্য কিছু নয়।

কি দাড়াচ্ছে শেষমেষ? Microsoft যদি তাদের পরবর্তী উইন্ডোজ ভার্সনের দাম হাঁকে ১০০০ ডলার (এই লেখাটি লেখার সময় ১,০০০ ডলার = প্রায় ৮০,০০০ টাকা), আপনার কিচ্ছু করার নেই। Windows বা Office এর একটি বাগ (বাগ (bug) হল প্রোগ্রামের ত্রুটি) আপনাকে খুব যন্ত্রণা দিচ্ছে? এক্ষেত্রেও আপনার কিছু করার নেই (মাইক্রোসফটে বাগ রিপোর্ট করা মোটেও সহজ কাজ নয়, <a href="/items/report_bugs/index_bn.php">"বাগ রিপোর্ট"</a> সেকশনটি দেখুন)। 

"Open Source" প্রোগ্রামের ক্ষেত্রে, একটি প্রোজেক্ট বা সাপোর্টিং কোম্পানী যদি মারাও যায়, সব কোড তখনও সবার কাছে উন্মুক্তই থাকবে। অন্যেরা চাইলে এটার উপর কাজ চালিয়ে যেতে পারে। একটা বাগ যদি ঝামেলা করতে থাকে, তাহলে আপনি সেটা খুব সহজেই সাবমিট করতে পারবেন, ডেভেলপারদের সাথে খোলামেলা কথা বলতে পারবেন। আর যদি এরকম হয় যে একটা সফটওয়্যারের একটা নির্দিষ্ট আপগ্রেড আপনার খুবই প্রয়োজন, কিন্তু কোন ডেভেলপার সেটাতে আগ্রহী নয়- তাতেও সমস্যা নেই। আপনি নিজেই সেটা ডেভেলপ করতে পারেন। (অথবা ডেভেলপার ভাড়া করে কাজ করিয়ে নিতে পারেন)। সবশেষে এই আপগ্রেড কমিউনিটিতে আপলোড করে দিতে পারেন, যাতে সবাই সেটা ব্যবহার করতে পারে। এই আপগ্রেড পেয়ে হয়তো অনেকে আবার এই প্রোজেক্টটিতে আগ্রহী হবে। মোট কথা হল "উন্মুক্ত" সফটওয়্যার নিয়ে আপনি মোটামুটি যা খুশি তাই করতে পারবেন।




