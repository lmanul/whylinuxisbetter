---
lang: th



title: No backdoors in your software.
---

ความแตกต่างระหว่างซอฟต์แวร์แบบ "โคลส์ดซอร์ส - Closed Source" (Proprietary) และ "โอเพ่นซอร์ส - Open Source" คือ.... เดาซิว่าอะไร?.... นั่นคือ ซอร์สหรือรหัสโปรแกรมที่เปิดเผยนั่นเอง.... อืม แล้ว ฉันจะแยแสทำไมล่ะว่ามันปิดหรือเปิด?..... คืองี้ "ซอร์ส" หรือรหัสโปรแกรมก็คือ "สูตรลับ" ของซอฟต์แวร์ ก็เปรียบได้กับสูตรลับในการทำกะหล่ำทอดน้ำปลาของโรงเบียร์เยอรมันตะวันแดงก็ว่าได้ เมื่อเราได้ชิมอาจเดาได้ว่ามันต้องมีกะหล่ำปลี มีน้ำปลา มีเนย นู้นนิด นี่หน่อย แต่พอกลับไปทำเองก็ไม่ได้อย่างเค้า.... หากโรงเบียร์ฯ เปิดเผยสูตรลับในการทำ แล้วจะมีใครไปนั่งกินจานละ 120.- กันอีกล่ะ.... นั่นก็เหมือนกับไมโครซอฟท์ที่ไม่ยอมปล่อยสูตรลับออกมาให้โลกได้ยลโฉมเบื้องลึกเบื้องหลังของระบบปฏิบัติการวินโดวส์ เพราะนั่นนับเป็นอู่ข้าวอู่น้ำของไมโครซอฟท์เลยทีเดียว

ปัญหาก็คือไมโครซอฟท์สามารถ<i>ทำอะไรก็ได้ที่ต้องการ</i> ในสูตรลับของเขาโดยที่เราไม่รับรู้ หากพวกเขาต้องการใส่คำสั่งบางอย่างลงไปเช่น "ทุกๆ เดือนสิบสองน้ำจะนองเต็มตลิ่ง.... เอ๊ย.... ถ้าเครื่องคอมพิวเตอร์ออนไลน์ให้ทำการสร้างรายชื่อทุกไฟล์ที่ได้ทำการดาวน์โหลดมาบนเครื่องนี้นับจากเดือนก่อน แล้วส่งไปให้ไมโครซอฟท์ผ่านเน็ตเวิร์ก" แน่นอนว่าไมโครซอฟท์ไม่ได้ทำแบบนี้หร๊อก แต่<i>ใครจะไปรู้</i> เพราะทุกอย่างถูกปิดไว้หมด เราหมดสิทธิ์ไปขอดู มันเป็นสูตรลับสุดยอด

เมื่อไม่นานที่ผ่านมา (ตุลาคม 2551) ผู้ใช้งานชาวจีนจำนวนมาก (ส่วนใหญ่ใช้งานวินโดวส์เถื่อน) เจอว่าบางอย่างแปลกๆ เกิดขึ้นบนเครื่องของเขาเหล่านั้น ทุกๆ ชั่วโมงหน้าจอจะเป็นสีดำสองสามวินาที นั่นไม่ได้ทำให้ทำงานไม่ได้แต่ย่อมต้องทำให้คุณเริ่มคิด ไมโครซอฟท์ได้ทำการใส่รหัสโปรแกรมลงไปหรือเปล่าว่า "หากเจอว่าเป็นวินโดวส์เถื่อน ให้จอดำไปสองสามวินาทีทุกๆ ชั่วโมง".... ประเด็นไม่ได้อยู่ที่วินโดวส์เถื่อน (การใช้ซอฟต์แวร์เถื่อนถือเป็นอาชญากรรม) แต่ประเด็นอยู่ที่ผู้ใช้งานเหล่านั้นไม่รู้ว่าเกิดอะไรขึ้นกับวินโดวส์ที่ใช้งานอยู่ ทำได้แต่เพียงเรียกใช้ Windows Update

การแก้ไขรหัสโปรแกรมของโอเพ่นซอร์สจะต่างกัน การแก้ไขนี้จะถูกเปิดเผยได้ง่ายกว่ากันแยะ กล่าวคือสูตรลับต่างๆ เป็นของสาธารณะ ไม่ต้องสนใจว่าคุณจะอ่านรหัสโปรแกรมเหล่านั้นได้หรือไม่ มีผู้คนจำนวนมากเข้าใจมัน อ่านมันออก และพร้อมที่จะบอกให้โลกรับรู้ ซึ่งได้ป่าวประกาศออกมาอยู่บ่อยๆ ทุกๆ ครั้งที่มีใครซักคนต้องการจะเปลี่ยนแปลงรหัสโปรแกรม ผู้พัฒนารายอื่นๆ ก็จะเฝ้าดูและตรวจสอบ พร้อมตะโกนถามว่า "เฮ้ย นี่แกใส่โค๊ดอะไรลงไปดักจับแป้นพิมพ์ของผู้ใช้งานวะเนี่ย สติแกยังดีอยู่ไหม?"

และถึงแม้ว่าทีมงานผู้ดูแลรักษารหัสโปรแกรมบางกลุ่มเกิดคลุ้มคลั่งใส่ความสามารถอันน่าสยดสยองลงไปในซอร์สโค๊ด ผู้คนจากภายนอกทีมงานที่คลุ้มคลั่งนั้นก็ยังมีพร้อมที่จะถอดรหัสโปรแกรมบางส่วนนั้นออกไป สร้างเวอร์ชั่นใหม่ขึ้นมา และประกาศให้โลกรู้ถึงความแตกต่าง.... นี่แหละ <i>สูตรลับที่เปิดเผย</i>

เหล่านี้ทำให้คุณมั่นใจได้ว่าโลกของโอเพ่นซอร์สไม่ทำอะไรแย่ๆ ลับหลังคุณ.... ผู้คนในสังคมเปิดจะจับจ้องทุกๆ อักขระในสูตรลับเหล่านี้




